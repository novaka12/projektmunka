Sas-köd
A Messier 16 (más néven: Sas-köd, M16) egy emissziós köd és nyílt halmaz a Kígyó csillagképben.
Itt találhatóak a Teremtés Oszlopai néven ismertté vált felhők, melyekről 1995-ben Jeff Hester és Paul Scowen készített híres felvételt, a Hubble űrtávcső segítségével. A név igen találó, mert tényleg oszlopokhoz hasonlítanak és csillagok születnek bennük. A teremtés oszlopainak megtekintéséhez viszonylag nagy távcsőre van szükség, mivel a köd egyik kicsi szegletében találhatóak és nagyon halványak.
A hatalmas hidrogénfelhő a Földről nézve sasra emlékeztet, innen ered az objektum elnevezése. A köd a Földhöz viszonylag közel, mindössze 7000 fényév távolságra található a Kígyó-csillagképben. Közelségével jó lehetőséget szolgáltat a csillagászoknak az ilyen ködökben zajló folyamatok megfigyelésére, azok megértésére.